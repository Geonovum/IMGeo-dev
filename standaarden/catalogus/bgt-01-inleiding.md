# 1 Inleiding

Het Informatiemodel Geografie (IMGeo) beschrijft hoe objectgerichte geografische informatie moet worden vastgelegd, zodat landelijk uitwisseling van deze informatie mogelijk is. In 2007 is versie 1.0 van IMGeo vastgesteld. Het informatiemodel voor de Basisregistratie Grootschalige Topografie (BGT) is vervolgens in samenhang met IMGeo ontwikkeld.

In februari 2012 is versie 2.0 van IMGeo vastgesteld, waarin het informatiemodel BGT in zijn geheel is opgenomen. IMGeo bevat meer detail dan de BGT. IMGeo bestaat uit een verplicht deel, te weten de BGT, en een optioneel deel, te weten de plus- en beheertopografie.

IMGeo is beschreven in een gegevenscatalogus, die uit twee delen bestaat. Dit is deel I met daarin het verplichte deel dat de BGT vastlegt: de Gegevenscatalogus BGT. Deel II bevat het optionele deel in een apart document: de Gegevenscatalogus IMGeo.

Dit document is versie 1.1.1 van de Gegevenscatalogus BGT. Ten opzichte van versie 1.0 zijn er, naast de verbetering van taal- en stijlfouten, wijzigingen doorgevoerd die zijn gebaseerd op afspraken die bij de voorlopige vaststelling van versie 1.0 in de BGT-programmaraad zijn gemaakt. Het betreft afspraken over de actualiteit, plaatsbepalingspunten en wegindeling.

Daarnaast zijn aanpassingen doorgevoerd die voortkomen uit opmerkingen, wensen en vragen van bronhouders en softwareontwikkelaars. De opmerkingen en wensen zijn via de BGT \| IMGeo helpdesk in de loop van 2012 geregistreerd en in deze versie verwerkt.

De belangrijkste wijziging in deze nieuwe versie van de BGT gegevenscatalogus is de mogelijkheid van het aanbieden aan de Landelijke Voorziening van aan elkaar grenzende objecten met gelijke attribuutwaarden. Dit impliceert het opnemen van beheerobjecten als BGT of IMGeo-object waarbij wel de kwaliteitsaspecten van de BGT vereist blijven, evenals de toepassing van plaatsbepalingspunten bij de aangeboden objecten.

De belangrijkste wijzigingen ten opzichte van versie 1.0 zijn verder:

-   De definities van objectBegin- en objectEindTijd zijn aangepast;
-   De mogelijkheid van het toekennen van het kenmerk voidable aan de attributen opTalud, nauwkeurigheid en inwinnendeInstantie;
-   Het vermelden van het fysiek voorkomen ook bij ondersteunend wegdeel is nu verplicht in plaats van de onderverdeling in de typen Berm verhard en Berm begroeid.

## 1.1 De Basisregistratie Grootschalige Topografie

De Basisregistratie Grootschalige Topografie (BGT) is een topografisch objectenbestand dat voor heel Nederland uniform is wat betreft inhoud en kwaliteit. Dat betekent dat het bestand gebiedsdekkend is en voldoet aan beschreven kwaliteitsaspecten voor volledigheid, actualiteit en nauwkeurigheid. De BGT is bedoeld voor gebruik op een schaal van 1:500 tot 1:5.000. Het gaat over topografische objecten, zoals gebouwen, wegen, spoorwegen, waterlopen, parken en bossen.

De inhoud van de BGT is afgestemd op de gezamenlijke informatiebehoefte van de verschillende gebruikers van het bestand. Een belangrijk uitgangspunt hierbij is dat sprake moet zijn van meervoudig gebruik. Het gaat hierbij zowel om de bronhouders (gemeenten, waterschappen, provincies, Ministerie van EZ, Ministerie van Defensie, Rijkswaterstaat en Prorail), als om andere gebruikers en basisregistraties in het stelsel. Gebruikers kunnen na het gereedkomen van de BGT via de Landelijke Voorziening BGT-informatie opvragen en downloaden.

Een belangrijk onderdeel van het ontwerp van de BGT is de gegevenscatalogus. Bij het opstellen ervan is zoveel mogelijk rekening gehouden met de actuele richtlijnen voor de Europese richtlijn INSPIRE, het Basismodel Geo-informatie (NEN 3610) en de stelselcatalogus voor basisregistraties.

BGT-gebruikers vinden in deze gegevenscatalogus informatie over de BGT over het doel, het gebruik, de inhoud en kwaliteit.

## 1.2 Doel

Het doel van de BGT is: de hele over­heid gebruikt dezelfde basisset grootschalige topografie van Nederland.

Met overheid worden alle bestuurslagen (Rijk, provincie, gemeente en waterschappen) plus de overige bestuursorganen bedoeld. Binnen de overheid wordt het gebruik verplicht en gebaseerd op wetgeving. Gebruik van de BGT buiten de overheid blijft vrijwillig, maar ook daar worden de voorwaarden voor breed gebruik gecreëerd.

Het doel van de BGT is een verbijzondering van de doelstelling van basisregistraties in algemene zin: de hele overheid gebruikt dezelfde basisgegevens. De ratio is om als overheid dezelfde topografische basiskaart te gebruiken als basis voor geo-gerelateerde thema's. Dit vindt zijn weerslag in de BGT en door de BGT op te nemen in het stelsel van basisregistraties. Dit creëert mogelijkheden voor:

-   Betere dienstverlening aan burgers en bedrijven;
-   Administratieve lastenverlichting;
-   Betere samenwerking binnen de overheid;
-   Kostenbesparing in ketens.

Het accent ligt dus op het brede gebruik van dezelfde informatie. Uiteraard moet de informatie daarvoor beschikbaar zijn en worden geproduceerd. Het perspectief van waaruit de BGT wordt ontwikkeld is echter nadrukkelijk het perspectief van de gebruiker die de BGT-informatie combineert met andere gegevens en daardoor efficiënter en beter kan werken.

## 1.3 Gebruik

Voor de overheid betekent het gebruik van de BGT dat er is afgestemd en zo mogelijk een koppeling bestaat met relevante geo-informatie binnen het stelsel van basisregistraties, zoals de Basisregistratie Adressen en Gebouwen (BAG). Een belangrijk uitgangspunt hierbij is dat sprake moet zijn van meervoudig gebruik.

Ook is de BGT, en het bredere informatiemodel geografie (IMGeo), zoveel mogelijk afgestemd met bestaande informatiemodellen binnen de publieke sector waarin grootschalige geo-informatie is gemodelleerd, zoals voor water (IMWA) en het landelijke gebied (IMLG).

Voor iedere gebruiker, publiek en privaat, biedt de BGT de mogelijkheid van intelligente bevraging met geografische informatiesystemen (GIS), omdat met de BGT een landsdekkende, uniek identificeerbare basisset objecten ter beschikking staat.
