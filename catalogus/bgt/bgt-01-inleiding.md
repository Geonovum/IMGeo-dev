Inleiding
=========

Het Informatiemodel Geografie (IMGeo) beschrijft hoe objectgerichte geografische
informatie moet worden vastgelegd, zodat landelijk uitwisseling van deze
informatie mogelijk is. IMGeo bestaat uit een verplicht deel, te weten de BGT,
en een optioneel deel, te weten de plus- en beheertopografie.

In 2007 is versie 1.0 van IMGeo vastgesteld. Het informatiemodel voor de
Basisregistratie Grootschalige Topografie (BGT) is vervolgens in samenhang met
IMGeo ontwikkeld. In februari 2012 is versie 2.0 van IMGeo vastgesteld, waarin
het informatiemodel BGT in zijn geheel is opgenomen. IMGeo bevat meer detail dan
de BGT.

IMGeo is beschreven in een gegevenscatalogus, die uit twee delen bestaat. Het
document waar u nu in kijkt, is het eerste en verplichte deel van IMGeo:
de Gegevenscatalogus BGT. Deze bevat de afspraken die nodig zijn om
de Basisregistratie Grootschalige Topografie te realiseren. De afspraken in
dit deel zijn verplicht. Het tweede deel is de Gegevenscatalogus IMGeo.
Deze bevat aanvullende afspraken voor plus- en beheertopografie. De
afspraken in het tweede deel zijn optioneel.

Vanaf 2013 is op basis van BGT versie 1.1.1 en IMGeo 2.1.1 de opbouw van de BGT
door bronhouders gestart. Eind 2020 is de laatste fase van de transitie
afgerond. Tijdens de opbouw van de BGT is veel ervaring opgedaan met de
toepassing van de regels van IMGeo.

Daarbij is gebleken dat de BGT door ruimte voor interpretatie in de
afbakeningsregels niet geheel uniform werd opgebouwd.. Ook ontbraken in IMGeo
afspraken over objecten waaraan wel behoefte is vanuit beheer openbare ruimte,
netbeheerders en hulpdiensten.

De huidige versie is op deze aspecten geoptimaliseerd door:

1.  het verduidelijken en aanscherpen van de afbakeningsregels, zodat de BGT
    uniformer voor afnemers, en makkelijker maakbaar voor bronhouders wordt.

2.  het uitbreiden met ontbrekende gegevens, zodat sectoren beter kunnen
    aansluiten op IMGeo.

Ten grondslag aan deze versie van de BGT catalogus ligt het wijzigingsvoorstel
IMGeo 2.2 versie 8 juni 2020, waarin alle wijzigingen voor de verbetering en
uitbreiding van IMGeo zijn beschreven.

De Basisregistratie Grootschalige Topografie
--------------------------------------------

De Basisregistratie Grootschalige Topografie (BGT) is een topografisch
objectenbestand dat voor heel Nederland uniform is wat betreft inhoud en
kwaliteit. Dat betekent dat het bestand gebiedsdekkend is en voldoet aan
beschreven kwaliteitsaspecten voor volledigheid, actualiteit en nauwkeurigheid.
De BGT is bedoeld voor gebruik op een schaal van 1:500 tot 1:5.000. Het gaat
over topografische objecten, zoals gebouwen, wegen, spoorwegen, waterlopen,
parken en bossen.

De inhoud van de BGT is afgestemd op de gezamenlijke informatiebehoefte van de
verschillende gebruikers van het bestand. Een belangrijk uitgangspunt hierbij is
dat sprake moet zijn van meervoudig gebruik. Het gaat hierbij zowel om de
bronhouders zoals staat vermeld in artikel 10 van de Wet basisregistratie
grootschalige topografie, als om andere gebruikers en basisregistraties in het
stelsel. Gebruikers kunnen via de Landelijke Voorziening BGT-informatie opvragen
en downloaden.

Een belangrijk onderdeel van het ontwerp van de BGT is de gegevenscatalogus. Bij
het opstellen ervan is zoveel mogelijk rekening gehouden met de actuele
richtlijnen voor de Europese richtlijn INSPIRE, het Basismodel Geo-informatie
(NEN 3610) en de stelselcatalogus voor basisregistraties.

BGT-gebruikers vinden in deze gegevenscatalogus informatie over de BGT over het
doel, het gebruik, de inhoud en kwaliteit.

Doel
----

Het doel van de BGT is: de hele over­heid gebruikt dezelfde basisset
grootschalige topografie van Nederland.

Met overheid worden alle bestuurslagen (Rijk, provincie, gemeente en
waterschappen) plus de overige bestuursorganen bedoeld. Binnen de overheid is
het gebruik verplicht en gebaseerd op wetgeving. Gebruik van de BGT buiten de
overheid blijft vrijwillig, maar ook daar worden de voorwaarden voor breed
gebruik gecreëerd.

Het doel van de BGT is een verbijzondering van de doelstelling van
basisregistraties in algemene zin: de hele overheid gebruikt dezelfde
basisgegevens. De ratio is dat de overheid dezelfde topografische basiskaart
gebruikt als basis voor geo-gerelateerde thema's. Dit vindt zijn weerslag in de
BGT en door de BGT op te nemen in het stelsel van basisregistraties. Dit creëert
mogelijkheden voor:

-   Betere dienstverlening aan burgers en bedrijven;

-   Administratieve lastenverlichting;

-   Betere samenwerking binnen de overheid;

-   Kostenbesparing in ketens.

Het accent ligt dus op het brede gebruik van dezelfde informatie. Uiteraard moet
de informatie daarvoor beschikbaar zijn en worden geproduceerd. Het perspectief
van waaruit de BGT wordt ontwikkeld is echter nadrukkelijk het perspectief van
de gebruiker die de BGT-informatie combineert met andere gegevens en daardoor
efficiënter en beter kan werken.

Gebruik
-------

Voor de overheid betekent het gebruik van de BGT dat er is afgestemd en zo
mogelijk een koppeling bestaat met relevante geo-informatie binnen het stelsel
van basisregistraties, zoals de Basisregistratie Adressen en Gebouwen (BAG). Een
belangrijk uitgangspunt hierbij is dat sprake moet zijn van meervoudig gebruik.

Ook is de BGT, en het bredere informatiemodel geografie (IMGeo), zoveel mogelijk
afgestemd met bestaande informatiemodellen binnen de publieke sector waarin
grootschalige geo-informatie is gemodelleerd, zoals voor water (IMWA) en het
landelijke gebied (IMLG).

Voor iedere gebruiker, publiek en privaat, biedt de BGT de mogelijkheid van
intelligente bevraging met geografische informatiesystemen (GIS), omdat met de
BGT een landsdekkende, uniek identificeerbare basisset objecten ter beschikking
staat.
