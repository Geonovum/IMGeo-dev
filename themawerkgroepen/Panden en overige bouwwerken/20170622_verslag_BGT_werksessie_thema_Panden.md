Verslag

BGT Werksessie – Thema Panden

| **vergaderdatum** 22 juni 2017 | **aanwezig** Bert Drenth \| gemeente Leiden Arno van der Most \| gemeente Eindhoven Jan Dorrestijn \| gemeente Amersfoort Ibrahim Tülbür \| gemeente Zaanstad Ite Wieringa \| De Kompanjie Stefan van Gerwen \| Provincie Noord-Brabant Monique Commu \| Prorail Remco in ’t Hout \| Rijkswaterstaat Hendrik van den Berg \| Alliander Hans van der Meij \| Geo4kant Silvy Horbach \| SVB-BGT Hans van Eekelen \| Geonovum Arnoud de Boer \| Geonovum |
|--------------------------------|-------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| **Notulist** Joyce Versteeg    | **Afwezig**                                                                                                                                                                                                                                                                                                                                                                                                                                           |
| **Blad** 1 van 6               | **kopie aan** aan- en afwezigen                                                                                                                                                                                                                                                                                                                                                                                                                       |

1.  Opening en voorstelrondje

Arnoud opent om 13.00 uur de vergadering en heet iedereen van harte welkom. Ter
kennismaking vindt een korte voorstelronde plaats. Deze week vindt de werksessie
inzake “panden” plaats en volgende week is het thema “overige bouwwerken” aan de
orde. Er is uiteraard sprake van overlap tussen de beide onderwerpen, maar in de
behandeling van de onderwerpen wordt getracht zoveel mogelijk het onderscheid te
hanteren.

1.  Achtergrond, scope en doel

Arnoud geeft aan dat de bronhouders inmiddels voor de eerste keer de BGT hebben
aangemaakt. Hiermee is veel ervaring opgedaan. Gebruikers sluiten op dit moment
aan, denk aan bor, wegbeheer en water, dat geeft input wat er met die standaard
extra zou moeten, beter aansluiten, enerzijds qua gebruik en ook hoe je als
bronhouder makkelijker kan maken. Er is een uitvraag gedaan namens zowel
Geonovum als het SVB-BGT om de ervaringen te delen en aan te geven waar de
aansluiting niet goed past. Dit heeft geleid tot 150 openstaande meldingen bij
Geonovum inzake de bestaande IMGeo standaarden en zo’n 200 meldingen bij het
SVB-BGT inzake uniformiteitsissues (kan zijn in de opbouw,
interpretatieverschillen in de afbakening). De tot en met 14 april jl. binnen
gekomen meldingen vormen de scope waarbinnen nu wordt gewerkt. Arnoud benadrukt
dat de ontwikkeling van de nieuwe versie van IMGeo niet alleen signaal gedreven
is, maar ook als gevolg van ontwikkelingen in de wereld. Zo sluiten andere
sectoren aan, denk aan IMBOR, IMWA en IMWV. Om aansluiting goed en consistent te
laten zijn, wijzigingen plaatsvinden. Het ideaalbeeld is verder dat een BRT kan
worden afgeleid vanuit de BGT, dit betekent dat op dat vlak nog afstemming moet
plaatsvinden. En wij krijgen een BAG 2.0. Kortom, er gebeurt van alles om ons
heen, waar de BGT op moet reageren. In de planning voor de realisatie van deze
nieuwe versie van IMGeo wordt een aantal fases onderscheiden. De planning
hiervoor is als volgt:

Ter toelichting op het bovenstaande schema, meldt Arnoud dat in de periode tot
aan de zomer wordt gewerkt aan de inhoudsfase met het organiseren van 7
werksessies, waarvan dit de 6de is. Na de zomer wordt e.e.a. meer concreet
uitgewerkt in een wijzigingsvoorstel en vindt naar verwachting in het vierde
kwartaal van 2017 toetsing en prioritering plaats tegen een aantal criteria. De
huidige planning gaat verder uit van een openbare consultatie aan het einde van
het 1ste kwartaal van 2018.

1.  Bespreken issues

De discussie over de issues verloopt als volgt:

-   *BAG 2.0*

Arnoud meldt ter informatie dat de totstandkoming van BAG 2.0 zich in een
afrondende fase bevindt. Versie 0.99 is klaar en zal in het najaar worden
gepubliceerd. Op 1 januari 2018 gaat de nieuwe wet BAG in. Redenen voor de
nieuwe versie van de BAG zijn de wetsevaluatie en het leggen van een basis voor
de doorontwikkeling van samenhang met andere basisregistraties. Geonovum heeft
dan ook opdracht gekregen om een NEN 3610 te maken voor de BAG. De BGT werkt ook
met NEN 3610, daarmee is sprake van een basis voor uitwisseling. IenM wil
daarnaast, net zoals bij de BGT, ook een gegevenscatalogus voor de BAG. Geonovum
heeft hier samen met het Kadaster aan gewerkt. Het Kadaster heeft zich daarbij
gericht op de objectafbakening en Geonovum op het model en de standaarden. De
grootste wijzigingen in BAG 2.0 hebben te maken met de objectafbakening om op
deze manier te komen tot een meer consistent geheel. De BAG kent op dit moment
namelijk nog veel uitzonderingen en dat maakte de afbakening niet makkelijk. Met
BAG 2.0 dus meer consistentie, waardoor onder meer de windturbine, bunkers en
schuurtjes als pand opgevoerd gaan worden in de BAG. Daarmee verdwijnen de
overige bouwwerken van het type windturbine en schuur uit de BGT, dit leidt tot
gegevensverlies. De vraag die nu voorligt, is hoe dit gegevensverlies in de BGT
kan worden voorkomen. Als mogelijke oplossing wordt genoemd om binnen de BGT een
type toe te voegen aan een pand. Daar de BGT verplicht is, betekent dit dat
iedereen zijn data moet aanpassen op dit punt, omdat anders sprake is van
gegevensverlies.

Hans van der Meij mist in het overzicht de mestsilo’s die binnen de BAG als pand
werden benoemd en nu komen te vervallen. Hendrik geeft aan dat hij een controle
heeft gedaan op de mestsilo’s en heeft gezien dat hier geen sprake is van
uniformiteit, omdat men de silo’s classificeert als pand, maar ook als
opslagtank of bezinkbak. Ook de open frontstal verdwijnt uit de BAG. In BAG 2.0
geeft men aan dat wanneer nieuwe open frontstallen worden gebruikt en een muur
van minimaal één meter hoog kennen, zij dan alsnog als pand kunnen worden
opgenomen. Dit zijn wat wazige criteria. Er wordt geconcludeerd dat BAG 2.0 het
uitgangspunt is en daar niets aan gewijzigd kan worden. Arnoud geeft aan dat
IenM op dit punt uitdraagt dat steeds meer sprake is van één objectbenadering
waar vervolgens vanuit verschillende domeinen aan wordt gekoppeld. Echter, voor
nu zal de BGT moeten aanpassen om gegevensverlies te voorkomen.

Het idee is dan ook om een pand classificatie type op te nemen. Jan geeft aan
dat de voorgestelde aanpassing vooral veel impact heeft als het gaat om de
schuurtjes. Hij informeert of het niet mogelijk is om, net als bij de
verkeersdrempels, bij een aantal panden een extra vlaggetje op te nemen als
optioneel attribuut. Hans van Eekelen geeft aan dat de BGT verplicht is en de
panden in de BGT zitten. Om het bruikbaar te houden voor de bronhouders, is het
wellicht een idee om een aantal specifieke types op te nemen en de rest op
algemeen te zetten. Remco stelt dat wanneer verschillende objecttypen worden
gemapped naar een BAG pand niet aan de BGT hoeft te veranderen en de BAG is
bijgewerkt. Zo kan een BAG pand een relatie hebben met een pand in de BGT, maar
ook met een windturbine. Arnoud merkt op dat in de verwijzing naar de BAG nu een
BAG identificatie is opgenomen, maar dit heeft een overig bouwwerk (huidige
classificering windturbine in de BGT) niet. Idealiter zou de bron, in dit geval
de BAG, de informatie over het type moeten opnemen, waarna de BGT de informatie
overneemt. Daar de BAG hier voorlopig niets in gaat doen, blijft het aan de BGT.
In dat kader wordt tevens verwezen naar de Omgevingswet en de verwachtingen die
hier zijn met betrekking tot de kaart. De typering van gebouwen zou hierin heel
welkom zijn. Ook als het gaat om het maken van analyses om bijvoorbeeld te
bepalen hoeveel windturbines er in een gebied staan. Jan doet een suggestie om
de impact bij bronhouders te verlagen en toch de benodigde informatie vast te
leggen door de code die nu hangt aan overige bouwwerken over te hevelen naar de
panden en op die manier mee te nemen als typering. Deze informatie is namelijk
al vastgelegd, de bouwwerken zijn al gecodeerd als schuur en komen nu alleen in
een andere categorie.

Zo lang de BAG de betreffende informatie niet aanlevert, lijkt het de meest
pragmatische oplossing om te komen met een classificatie typering van een pand.
Hans van Eekelen geeft aan dat voor deze lijst mogelijk kan worden aangesloten
bij de BRT. Jan waarschuwt dat het niet mogelijk is om de typering in alle
gevallen aan een pand te koppelen, denk aan een gemeentehuis waar soms ook een
winkel in geherbergd is. De typering geldt dan maar voor een deel van het pand.
Remco informeert waarom men de BAG panden de BGT zo laat beïnvloeden. Hij stelt
dat de BGT de fysieke werkelijkheid meet, sommige informatie daarvan gaat naar
de BAG en andere niet. Hans van der Meij geeft aan dat de BAG bepaalt wat een
pand is of een overig bouwwerk. Bert en Jan geven aan dat de relatie van de BAG
en de BGT ideaal is, omdat alle panden in de BGT een relatie hebben met de BAG.
Men is dan ook verplicht een BAG ID in te vullen. De voorkeur van Jan gaat uit
naar het overhevelen van de informatie van overige bouwwerken naar panden.

In het kader van de doorontwikkeling van de afstemming met BAG/WOZ en
Omgevingswet is het een aandachtspunt om deze discussie nog eens te bespreken en
te adresseren bij de BAG. Voor nu wordt gekozen voor een tijdelijke oplossing in
de BGT om geen informatie verloren te laten gaan. Het voorstel is om het
pandtype op te nemen in de BGT en daarbij gebruik te maken van een beperkte
lijst en een defaultwaarde “algemeen”.

Monique geeft aan dat ProRail aan panden die relevant zijn voor het spoor
plusinformatie in de eigen werkomgeving gaat toevoegen. Wanneer iemand dit pand
verwijderd, is ProRail deze plusinformatie kwijt. Het verzoek is dan ook om hier
afspraken over te maken. Daarnaast laat de praktijk zien dat het ene pand wel
als pand is geregistreerd en het andere als overig bouwwerk. Het is als overig
bouwwerk geregistreerd als het geen BAG ID heet. Hans van Eekelen geeft aan dat
dit een omissie is van het BAG proces en adviseert Monique om het bij de BAG te
melden als mutatie.

| **Conclusie:**                                                                                                                                                                                                                                                                                                                                                                                                                                                                     |
|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Arnoud concludeert de discussie als volgt: Om gegevensverlies als gevolg van BAG 2.0 te voorkomen, is het voorstel om een pandtype op te nemen. Afgesproken wordt dat de deelnemers, indien beschikbaar, lijstjes aanleveren met mogelijke pandtypes. Denk aan windturbine, transformator, kassen etc. Ten aanzien van de problematiek van ProRail in het kader van de classificatie pand of overig bouwwerk is het advies om hier een mutatiemelding van te doen richting de BAG. |

-   *Panden en panddelen en daaraan gerelateerd onder- en bovenbouw*

Hans van Eekelen geeft aan dat volgens de huidige modellering van de BGT het
niet mogelijk is om onder- en bovenbouw op te nemen, omdat hier sprake is van
afwijkende geometrie van het maaiveld. Een mogelijke oplossing hiervoor zou
kunnen zijn om panddelen op te nemen, zodat een afwijkende relatieve hoogte kan
worden meegegeven. Op dit moment is het zo dat de BAG alleen de buitenomtrek
opneemt en de BGT alleen de omtrek op maaiveldniveau. Het idee is wel dat
wanneer gebruik wordt gemaakt van panddelen dit wordt gedaan als
multivlakgeometrie van hetzelfde object. De praktijk laat een dergelijke
werkwijze al zien. Door deze aanpassing door te voeren, is sprake van een
formalisering van iets wat bij veel gemeenten al op deze manier wordt toegepast.
Aandachtspunt is wel de definitie van een panddeel, zodat het alleen daarvoor
wordt gebruikt waarvoor het bedoeld is. Taalkundig zal dit een grote uitdaging
zijn.

Silvy geeft aan dat met de genoemde oplossingsrichting de voorwaarde van
maaiveld wordt losgelaten. Hans van Eekelen meldt dat maaiveldniveau wordt
behouden als minimale set en aanvullend zaken worden opgenomen die afwijken. Op
dit moment staat in de catalogus dat elk object maar één relatieve hoogte kent.
Dit moet worden uitgebreid. Arno informeert of deze aanpassing wel bijdraagt aan
wat met de BGT is bedoeld. Het betreft namelijk geen maaiveld. Silvy ziet de
aanpassing als vooruitlopen op samenwerking met de BAG. Zowel Monique als Remco
waarschuwen voor de impact voor dit voorstel voor de inwinning. ProRail wint
gegevens in vanuit de lucht en ziet de betreffende informatie dan niet. Hans van
Eekelen geeft aan dat de informatie verplicht is voor de BAG en hij gaat er dan
ook van uit dat dit in het bestaande inwinningsproces is opgenomen. Ter
nuancering wordt aangegeven dat bij slechts zo’n 10% van de panden sprake is van
onder- en/of bovenbouw.

De aanwezigen hebben geen bezwaar tegen het opnemen van panddelen, maar vragen
wel aandacht voor de inwinningslast. Hans van der Meij doet een alternatieve
suggestie om deze problematiek op te lossen. Hij noemt de mogelijkheid om de
gebouwinstallaties qua classificatie uit te breiden. Op deze manier wordt de
aanpassing buiten de BGT en dus optioneel gehouden. Jan merkt op dat het in dat
geval van belang is om nog wel de relatie te blijven leggen. Wanneer wordt
gekozen voor de optie gebouwinstallatie is het van belang dat bijvoorbeeld een
overbouw wel koppelt aan een pand in plaats van dat het een afzonderlijk object
is. Arno geeft aan dat men dat in Eindhoven oplost door het BAG ID in te vullen
van het pand waar het bij hoort. Deze koppeling wordt via de BAG ID gelegd om te
voorkomen dat binnen de BGT verwijzingen binnen de objecten ontstaan. De impact
van deze oplossing is lager.

| **Conclusie:**                                                                                                          |
|-------------------------------------------------------------------------------------------------------------------------|
| Arnoud concludeert de discussie als volgt: Er zijn twee oplossingen aan bod gekomen om boven- en onderbouw op te nemen: |

-   het opnemen van panddelen, waarbij de aandachtspunten zijn om te komen tot
    een goede definitie en oog te hebben voor de impact voor de inwinning;

-   de classificatie van bouwinstallaties verder uitbreiden, met mogelijk opname
    van BAG of BGT ID van het bijbehorende Pand.

De ene oplossing heeft minder impact dan de andere. Geonovum werkt beide opties
nader uit.

-   *Woonwagens en woonboten*

Opgemerkt wordt dat woonwagens en woonboten niet in de BAG staan, maar alleen de
staan- of ligplaats is opgenomen. Hiermee ontbreekt de geometrie van het object.
Het idee is dat de informatie kan worden gehaald uit de combinatie van de BAG en
de BGT die beiden beschikbaar zijn via PDOK. Hiermee is dit punt afgerond.

-   *Luifels en pilaren*

Op dit moment is het zo dat luifels, kleiner dan 30 cm, niet in de BGT kunnen
worden opgenomen, maar wel in IMGeo. Er is nu een verzoek binnen gekomen om
kleinere pilaren terug te zien. Hans van Eekelen geeft aan dat het niet alleen
gaat om de pilaar, maar dat het ook geldt voor overkapping. Dit betekent een
aanpassing in de objectafbakening. Hans van der Meij informeert of de pilaren
daarmee als multivlak onderdeel worden van het pand. Hans van Eekelen geeft aan
dat dit lastig is. Hij stelt voor om in dit soort gevallen te kijken naar de
beschrijving. Het is niet te plaatsen in de gebouwinstallatie, omdat niet mag
worden getornd aan het verplichte karakter van deze onderdelen.

-   *Carports*

Op dit moment is sprake van inconsistentie als het gaat om wat een carport is.
Het wordt nu afgebakend als luifel als het vast zit aan een pand en als
overkapping als het los staat. Het idee is dat het model op dit punt helder is
en er is dan ook geen reden om de BGT op dit punt aan te passen. Wanneer de WOZ
hier moeite mee heeft, moet hier naar worden gekeken bij de mapping van de BGT
en de WOZ.

-   *Panden en minimale afmetingen*

Er is vraag naar het benoemen van minimale afmetingen voor een pand. De BAG
heeft dergelijke afmetingen, namelijk 1 bij 1 meter. Arnoud stelt dat dit iets
voor de BAG is. Als de BAG vindt dat het een pand is, wordt dit door de BGT
overgenomen. Jan denkt dat deze melding dateert uit de tijd voor BAG 2.0, omdat
dit punt met de BAG 2.0 en het opnemen van de schuren als pand niet meer speelt.
Ook dit is een BAG discussie.

-   *BAG ID van de openbare ruimte toevoegen aan OPR openbare ruimte*

De constatering is dat er teveel kaders, ook juridisch, zijn om hier een
eenduidige opzet voor te maken. Hans van der Meij wijst op twee gemeenten die
dit hebben opgepakt en doet de suggestie aan Geonovum om te gaan kijken op welke
manier zij dit hebben gedaan. Het gaat om de gemeenten Brummen en Heemstede. Een
andere suggestie die wordt gedaan, is om dit onderwerp te bespreken tijdens het
overleg dat wordt gepland met het CROW. Het idee is om hier het NWB bij uit te
nodigen, omdat het sowieso goed is om gezamenlijk de openbare labels compleet te
krijgen. Het verzoek is in ieder geval om een ID openbare ruimte op te nemen.
Het idee is dat dit een modelmatig punt is. Geonovum zal dit nog eens bekijken.

Na het bespreken van deze issues, wordt nog een aantal gewenste aanpassingen
besproken. Hans van de Meij heeft voorafgaand aan het overleg een document met
een aantal vragen gestuurd. Voor zover deze nog niet aan bod zijn geweest,
worden deze als volgt doorgenomen.

Vraag:

*Moet de nauwkeurigheidseis voor ingemeten pandgeometrie niet gelijk worden
getrokken tussen BAG en BGT (nu respectievelijk 28 versus 30 cm)?*

Arnoud denkt dat het goed is om dit punt alsnog te melden in het kader van BAG
2.0. Mogelijk dat deze kleine aanpassing nog meegenomen kan worden.

Vraag:

*In hoeverre moet worden voorgeschreven dat pandgeometrie in de BAG en de BGT
gelijk moet zijn, in geval er geen sprake is van over of onderbouw en
planstatus? En in welke mate mag de geometrie in beide varianten van elkaar
afwijken.*

Hans van der Meij heeft het idee dat het kwaliteitsdashboard nog niet echt is
benoemd. Er is ook onduidelijkheid of deze er al dan niet gaat komen. Bert
informeert op welke manier de pandgeometrie in de BAG en de BGT gelijk kan zijn.
Hij stelt dat bij de BAG sprake is van een meetkundig punt en daarmee in de
geometrie altijd sprake is van een afwijking. Daarnaast zijn er continu
wijzigingen op panden. Verder is het zo dat de BAG geen cirkelboog en topologie
heeft, de BAG en BGT kunnen dus nooit gelijk zijn. Arno geeft aan dat binnen de
gemeente Eindhoven een marge van 10 cm wordt gehanteerd. Afgesproken is dat
afwijkingen tot 10 cm onder het kopje “kaartverbetering” in bulk worden
doorgevoerd. Grotere afwijkingen worden gesignaleerd en gaan officieel het
proces door. Het idee is dat dit een onderwerp is voor de doorontwikkeling en
afstemming tussen BGT en BAG. Dit is niet iets waarmee binnen de BGT modelmatig
iets gedaan kan worden.

Vraag:

*Gaat de optionele IMGeo-keuze voor Overig bouwwerk type ‘schuur’ niet vervallen
door de aangescherpte regels voor pandafbakening bij BAG 2.0?*

Hans van Eekelen geeft aan dat dit aan de werkafspraken ligt. Dit is sowieso een
onderwerp voor de BAG. Jan wijst in dat kader op de overgangstermijn. Arnoud
geeft aan dat binnenkort overleg plaatsvindt tussen BAG en BGT om te bepalen wat
de effecten zijn.

Vraag:

*Hoe gaat de transitie van Overig bouwwerk windturbine naar pand in zijn werk?*

Arnoud geeft aan dat dit aan de BAG ligt. De BAG wil dit medio 2018 al
afgebakend hebben, maar aangegeven is dat de nieuwe versie van IMGeo dan nog
niet klaar is. De BAG heeft toegezegd de datum eventueel op te rekken, zodat de
BGT de tijd heeft om e.e.a. te verwerken. Hierover moeten nog concrete afspraken
worden gemaakt.

Vraag:

*Is een “tijdelijk pand’ ook geen optie waar het maatschappelijke verkeer
behoefte aan heeft?*

Hans van der Meij licht toe dat hij hiermee doelt op bouwketen of noodgebouwen.
Jan geeft aan dat deze tijdelijke panden vaak ook behoefte hebben aan
postbezorging. Het is dan ook bijna altijd een pand dat na een bepaalde tijd
weer wordt afgevoerd. Feitelijk is ook dit een BAG discussie, de BGT neemt de
gegevens over.

Vraag:

*Moet de restrictie van huisnummertoevoeging in een nummeraanduidingreeks die
zowel een laagste als hoogste waard heeft niet vervallen? Dit wordt nu in de
praktijk niet fout gerekend.*

Hans van Eekelen geeft aan dat dit al in een werkafspraak staat en daarmee wordt
opgenomen in de volgende versie van de catalogus.

Vraag:

*Nummeraanduidingreeksen bij duplexwoningen die per laag doornummeren geven
onjuiste/onduidelijke reeksen. Kunnen dit niet beter losse enkele waarden zijn?*

Arnoud geeft aan dat dit meer te maken heeft met de visualisatie. Hij adviseert
om het gezond verstand te gebruiken om tot een toonbaar beeld te komen. Men kan
voor meer detail naar de BAG en anders de BGT gebruiken ter oriëntatie.

Vraag:

*In hoeverre is een attribuut bouwlaag op te nemen bij verblijfsobject? Of moet
de BAG hier eerst een stap voor maken?*

Deze informatie hoort in de BAG. Het is niet zinnig om verblijfsobjecten over te
nemen van de BAG naar de BGT. Dat is ook niet de bedoeling van een stelsel.

Vraag:

*Is het niet een duidelijker richtlijn nodig voor het opnemen van openbare
ruimtelabels die nog in de planfase verkeren?*

Arnoud geeft aan dat het verzoek helder is en feitelijk vraagt om onderscheid te
maken tussen openbare ruimtelabels waarvan bouwkundig iets te zien is of niet.
Jan geeft aan dat dezelfde vraag speelt bij het NWB. Zij hebben er behoefte aan
te weten welke straten in gebruik zijn en welke gepland. Hier zit wel een
relatie. Hans van Eekelen vindt dat dit iets is voor de BAG. Geonovum kijkt hier
nog naar.

Vraag:

*Wat te doen met openbare ruimten van het type administratief gebied of
landschappelijk gebied? Oftewel dient iedere openbare ruimte in de BAG een label
te krijgen in de BGT?*

Arnoud zoekt dit uit.

Hiermee zijn de meldingen doorlopen. Er zijn verder geen opmerkingen.

1.  Vervolg en afspraken

Arnoud dankt iedereen voor de bijdrage. Er is gesproken over verschillende
onderwerpen met verschillende oplossingsrichtingen. Dit leidt in een aantal
gevallen tot uitzoekwerk. Hiervoor doet Geonovum graag een beroep op het
werkveld. De oproep is dan ook of de aanwezigen mogelijk input hebben om zaken
te verduidelijken. Wanneer dit het geval is, is de vraag om deze informatie te
sturen naar <imgeo@geonovum.nl>.

Voor het vervolg meldt Arnoud dat een GitHub wordt ingericht. Hierin komen de
meldingen en de verslagen te staan. De meldingen zijn per thema herkenbaar. Op
enig moment komen hier ook de mogelijke oplossingsrichtingen te staan en is de
werkgroep in de gelegenheid om hierop te reageren. De werkinstructies voor
GitHub volgen nog.

1.  Sluiting

Jan heeft nog een laatste vraag. Hij heeft van de landmeter van de gemeente
Amersfoort een vraag gekregen over de werkwijze bij een doorlopende fundering.
De vraag is of dat dit nu voldoende beschreven is in de richtlijn. Jan krijgt
hier in ieder geval geregeld vragen over. Hans van Eekelen kijkt naar de tekst
en zorgt voor verduidelijking.

De bijeenkomst wordt om 15.35 uur afgesloten.
