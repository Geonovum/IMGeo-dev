**Het opnemen van afbakeningscriteria voor bos**  
  
*Wat is de huidige situatie?*  
  
In BGT gegevenscatalogus paragraaf 9.8 staat in de definitie van loofbos,
gemengd bos, en naaldbos als classificatie van een Begroeidterreindeel de
zinsnede ‘een dusdanige aantal’. In de afbakeningsregels wordt ‘dusdanige
aantal’ niet nader gespecificeerd met criteria als aantallen/percentages.  
  
*Wat is de nieuwe situatie?*  
  
In de BGT gegevenscatalogus hoofdstuk 10 worden afbakeningsregels voor bos
toegevoegd:  
  
Om een terreindeel als loofbos af te bakenen dient het minimimum percentage
loofboom groter dan of gelijk aan 90% te zijn.  
  
Om een terreindeel als naaldbos af te bakenen dient het minimum percentage
naaldboom groter dan of gelijk aan 90 % te zijn.  
  
Om een terreindeel als gemengd bos af te bakenen dient het maximum percentage
naaldboom of het maximum percentage loofboom kleiner dan 90% te zijn.  
  
Bij deze percentages worden het eventueel aanwezige onderhout en smalle stroken
loof- en of naaldbos gelegen naast of als uitloper van het bos buiten
beschouwing gelaten.  
  
*Waarom deze wijziging?*  
  
Met deze afbakeningscriteria kunnen bronhouders eenduidig en uniform een
classificatie loofbos, gemengd bos of naaldbos toekennen aan een bos. De
percentages zijn gebaseerd op de afbakeningscriteria voor bos in de
Basisregistratie Topografie (BRT). Met deze wijziging sluiten BGT en BRT beter
op elkaar aan. We streven er naar om uiteindelijk als de BGT volledig gereed is,
de BRT af te leiden uit de BGT.  
  
*Wat is de impact?*  
  
Deze wijziging behelst aanvullende eisen in het verplichte deel van de BGT.  
  
In de BGT (peildatum: 13 januari 2018) zijn de volgende aantallen objecten bos
opgenomen:

| loofbos     | 107522 |
|-------------|--------|
| naaldbos    | 22511  |
| gemengd bos | 108438 |

Bij het vergelijken van zwaartepunt van het BGT-object met onderliggend BRT-vlak
hebben de volgende BGT objecten een classificatie overeenkomstig met de BRT:

| BGT         | BRT                             | aantal (%)  |
|-------------|---------------------------------|-------------|
| loofbos     | 'bos: loofbos' en 'bos: griend' | 77746 (72%) |
| naaldbos    | 'bos: naaldbos'                 | 16205 (72%) |
| gemengd bos | 'bos: gemengd bos'              | 36085 (33%) |

De overige BGT-objecten met classificatie loofbos, naaldbos of gemengd bos
hebben een andere classificatie, wat o.a. te verklaren is door andere
afbakeningsregels en schaal.  
  
Implementatie-afspraken/termijnen dienen nader te worden bepaald.
