# Aanpassen definitie 'oever/slootkant' en nieuwe afbakeningscriteria voor OndersteunendWaterdeel

Gerelateerde issues: #76; 
## Wat is de huidige situatie?

In de BGT is bij het type 'oever, slootkant' van een OndersteunendWaterdeel de volgende definitie opgenomen:

"De strook land die in direct contact staat met water, inclusief het gebied tussen de hoogwaterlijn en laagwaterlijn. (bron: Inspire)"

In de hoofdstuk 10 van de BGT gegevenscatalogus is voor de eisen van afbakening van ondersteunende waterdelen bij meren en waterlopen het volgende opgenomen:

"Als de horizontale afstand tussen waterlijn en de bovenkant van een herkenbare insteek 1m of meer bedraagt dan ontstaat in de BGT een ondersteunend waterdeel van het type oever/slootkant."

## Wat wordt de nieuwe situatie?

Het voorstel is om de definitie van oever/slootkant als volgt op te nemen in de BGT:

“Oevers en slootkanten zijn de delen die enerzijds begrensd worden door de waterlijn of een zichtbare bodem en anderzijds door een kant insteek.”

Voor de afbakening van oevers worden nieuwe afbakeningscriteria voorgesteld: 
"Ondersteunende waterdelen komen voor wanneer er sprake is van een talud dat een minimumwaarde voor de helling heeft van 1:4 èn de horizontale afstand tussen kant insteek èn waterlijn (c) minimaal 0,5 m bedraagt"


## Waarom deze wijziging?

Met deze wijziging sluit IMGeo beter aan op de semantiek en objectafbakening vanuit waterbeheer.

## Wat is de impact van deze wijziging?

Het betreft een wijziging in de definities van de BGT. Bronhouders dienen hun gegevens te controleren en/of aan te passen conform de nieuwe definities. 

Uit de BGT (peildatum: 13 januari) blijkt dat bijna elke bronhouder (399) ondersteunende waterdelen heeft. 
75% van de totaal ongeveer 127.000 ondersteunende waterdelen van het type 'oever,slootkant' behoort tot de waterschappen; en ongeveer 20% van de ondersteunende waterdelen (ca. 23.000) heeft als bronhouder RWS. 

Er is geen technische impact in de zin van schemawijziging of softwareaanpassing.

Implementatie-afspraken/termijnen dienen nader te worden bepaald.
