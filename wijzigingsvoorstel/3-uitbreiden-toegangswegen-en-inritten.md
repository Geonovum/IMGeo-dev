Uitbreiden toegangswegen en inritten
====================================

### Huidige situatie en probleem

In de BGT worden toegangswegen naar afgelegen percelen en erven opgenomen als
‘inrit’ bij wegdeel.

Nu blijkt dat veel bronhouders ook korte inritten over bijvoorbeeld een voetpad
of fietspad hebben afgebakend als inrit bij wegdeel. Veelal omdat vanuit beheer
openbare ruimte er behoefte is aan gegevens over inritten, onder meer omdat hier
andere dikkere tegels worden toegepast. In het terrein is dit nauwelijks
zichtbaar maar voor beheer en onderhoud is deze informatie belangrijk. Korte
inritten naar percelen en erven voldoen niet aan de term ‘afgelegen’ in de
definitie van inrit.

Ook voor hulpdiensten is elke toegang tot erf of bouwwerk belangrijk voor het
berekenen van aanrijtijden en het snel ter plaatse zijn bij een noodgeval. De
huidige definitie van inrit voorziet dus niet in de volledige informatiebehoefte
vanuit hulpdiensten en beheer openbare ruimte.

### Oplossing en nut

Om te voorzien in de informatiebehoefte van beheer openbare ruimte en
hulpdiensten voor inritten en toegangswegen naar percelen en erven, worden de
volgende wijzigingen voorgesteld:

-   In de definitie van ‘inrit’ wordt de term afgelegen geschrapt. Onder inrit
    worden verstaan alle toegangswegen, oprijlanen en dergelijke met een
    verkeersfunctie die leiden naar erven en terreinen.

-   In de BGT moet elke toegangsweg naar een perceel of erf meer dan 25 meter
    vanaf de weg gelegen worden opgenomen als inrit van een wegdeel.

-   In IMGeo mag een toegangsweg naar een perceel of erf korter dan 25 meter
    vanaf de weg gelegen worden opgenomen als inrit van een wegdeel.

De wijzigingen leveren de volgende voordelen op:

-   Bronhouders kunnen sneller overgaan op een integrale beheerkaart omdat de
    basis/plustopografie van IMGeo beter aansluit op de behoefte vanuit
    beheer(topografie). Vanuit beheer is behoefte aan informatie over korte
    inritten en met het aanpassen van de definitie kunnen alle inritten worden
    opgenomen in IMGeo.

-   De dienstverlening van hulpdiensten verbetert, omdat met de nieuwe definitie
    alle toegangen tot erven en terrein in IMGeo mogen worden opgenomen.
    Hulpdiensten hebben meer informatie over de bereikbaarheid en toegang van
    erven en terreinen, waardoor deze sneller ter plaatse kunnen zijn.

-   Door de keuze-/interpretatieruimte voor afbakening en classificatie van
    inritten in te perken, kunnen bestekken worden geüniformeerd en kunnen
    bronhouders beter samenwerken in de inwinning en bijhouding van de BGT.

### Impact en implementatie

De impact van dit voorstel is nihil: alle gegevens zijn beschikbaar in de BGT en
de software is reeds voorbereid. Voor de implementatie mag data worden
toegevoegd.

Er is geen implementatieadvies voor inritten. Aan bronhouders wordt niet
gevraagd om alle inritten toe te voegen in de BGT, maar naar eigen inzicht en
behoefte op te nemen in IMGeo. De verwachting is dat meerdere functies bij een
wegdeel volledig voorziet in de informatiebehoefte vanuit onder meer
toegankelijke looproutes/walkability, hulpdiensten en beheer openbare ruimte.
Deze oplossing wordt nader onderzocht voor IMGeo 3.0.
