Uitbreiden met beheertopografie over de landsgrens
==================================================

### Huidige situatie en probleem

De BGT wordt landsdekkend beheerd voor het grondgebied van Nederland binnen de
gemeentegrenzen. Dat betekent dat de BGT gevuld moet zijn met objecten tot aan
de landsgrens (binnen de marges van nauwkeurigheid van 30 of 60 centimeter).

Bepaalde wegen, waterlopen of terreinen liggen op of over de landsgrens heen, en
vaak werken organisaties over de grens samen om deze objecten te beheren. In
sommige gevallen komt het zelfs voor dat een wegdeel in beheer is bij een
Nederlandse overheidsorganisatie, maar volledig in het buitenland is gelegen.

Vanuit beheer openbare ruimte van grensgemeenten, -waterschappen, en -provincies
is het onwenselijk om objecten op de landsgrens te knippen. Bij
bronhoudergrenzen (lees: gemeentegrenzen) wordt een vergelijkbaar principe
gehanteerd: bronhouders knippen niet actief op de gemeentegrens, maar op de
grens waar objectkenmerken veranderen. Ook hebben deze organisaties de behoefte
om objecten geheel in het buitenland maar wel in beheer op te nemen in IMGeo.

IMGeo geeft nu weinig tot geen regels hoe omgegaan moet worden met objecten die
geheel of deels buiten Nederland liggen. Dit leidt tot onduidelijkheid en extra
complexiteit: bronhouders gaan toch knippen op de landsgrens, en registreren de
beheertopografie op/over de landsgrens apart van de BGT\|IMGeo-gegevens. Dit is
onwenselijk en geeft problemen bij deze organisaties om over te gaan op één
integrale beheerkaart.

### Oplossing en nut

Om te voorzien in de behoefte van grensgemeenten, -waterschappen, en -provincies
om beheerobjecten op/over de landsgrens op te nemen in IMGeo, worden de volgende
wijzigingen voorgesteld:

-   In de BGT wordt verduidelijkt dat beheerobjecten die deels buiten de
    landsgrens liggen in hun geheel moeten worden opgenomen in de BGT.

-   In IMGeo mogen objecten, die geheel buiten Nederland liggen én in beheer
    zijn bij bronhouder, worden opgenomen in IMGeo.

De wijzigingen leveren de volgende voordelen op:

-   Met deze verduidelijking moet voorkomen worden dat bronhouders objecten op
    de landsgrens gaan knippen, wat leidt tot een eenvoudigere bijhouding en
    kostenbesparing in de bijhouding van de BGT.

-   Het uitbreiden van IMGeo met beheertopografie buiten de landsgrens, moet het
    voor grensgemeenten, -waterschappen, en -provincies mogelijk maken om
    sneller over te gaan op één integrale beheerkaart.

### Impact en implementatie

De impact van dit voorstel is laag: bronhouders bepalen zelf of zij
beheerobjecten buiten de landsgrens opnemen in IMGeo. Voor de implementatie
mogen gegevens worden toegevoegd.
